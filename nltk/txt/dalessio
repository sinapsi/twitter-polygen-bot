Gigi D’Alessio nasce a Napoli nel 1967, ultimo di tre figli. Durante l'infanzia inizia a suonare la fisarmonica. A dodici anni si iscrive presso un istituto di musica privato di Napoli conseguendo a 21 anni il diploma di pianoforte. A 23 anni dirige già l'Orchestra Scarlatti, e poco dopo diventa il pianista di Mario Merola al quale dedica la canzone Cient’anne scritta con Vincenzo D'Agostino e interpretata con lo stesso Merola. Viene pubblicato il suo primo album Lasciatemi cantare, con buoni risultati di vendita, seguito da secondo lavoro Scivolando verso l’alto che vende 30.000 copie. Nel 1994 il produttore Vincenzo Malepasso produce il suo terzo lavoro Dove mi porta il cuore. L'anno seguente arriva il successo nazionale con l'album Passo dopo passo; un suo concerto al Palapartenope raccoglie 8.000 persone.
Nel 1997 viene pubblicato l'album Fuori dalla mischia da cui vengono estratti i singoli Chiove e Anna se sposa. Il concerto del 7 giugno allo Stadio San Paolo di Napoli accoglie 20.000 persone.
Nella primavera del 1998 viene pubblicato il suo sesto album intitolato È stato un piacere. In giugno esce nelle sale cinematografiche Annaré per la regia di Ninì Grassia in cui il cantante interpreta il ruolo del protagonista (oltre a firmare la colonna sonora), al fianco di Fabio Testi e Orso Maria Guerrini. Annarè nella prima settimana di programmazione in Campania batte gli introiti di Titanic e "La maschera di Ferro" messi insieme, arrivando ad incassare nella sola Napoli circa trenta milioni di lire in ogni sala in cui viene proiettato.
Grazie all'incontro con Geppino Afeltra e Pierluigi Germini, Gigi approda alla BMG e avrà l'opportunità sul finire del '98 di poter raccogliere nell'album Tutto in un concerto', i momenti salienti della sua carriera. È il suo settimo album e contiene 13 brani e un inedito, Quel che resta del mio amore
Nel 1999 è la volta dell'album Portami con te, che contiene altri 11 brani inediti. Un altro traguardo importante è l'esibizione davanti al Presidente americano Bill Clinton al Gala del National Italian American Foundation.
